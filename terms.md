---
layout: page
title: Terms and Conditions
---

# LEGAL UNITED
AMSTERDAM - THE NETHERLANDS

### Artikel 1 Algemene bepalingen

1. Deze algemene voorwaarden zijn van toepassing op elke overeenkomst of andere rechtsbetrekking tussen Legal United (hierna: opdrachtnemer) en een opdrachtgever waarbij opdrachtnemer werkzaamheden zal verrichten.

2. Opdrachtnemer is bevoegd om deze algemene voorwaarden te wijzigen. De gewijzigde algemene voorwaarden zijn van toepassing op nieuwe opdrachten tot het verrichten van werkzaamheden en op lopende overeenkomsten.

3. Deze algemene voorwaarden zijn tevens van toepassing op aanvullende opdrachten en vervolgopdrachten die opdrachtgever verstrekt aan opdrachtnemer.

4. Alle bedingen in deze algemene voorwaarden zijn mede gemaakt ten behoeve van een ieder die voor opdrachtnemer werkzaam is.

5. De toepasselijkheid van eventuele inkoop- of andere voorwaarden van opdrachtgever worden uitdrukkelijk van de hand gewezen.

6. Indien een of meerdere bepalingen van deze algemene voorwaarden nietig zijn of vernietigd mochten worden, blijven de overige bepalingen volledig van toepassing. Opdrachtnemer en opdrachtgever zullen alsdan in overleg treden teneinde nieuwe bepalingen overeen te komen, waarbij indien en voor zoveel mogelijk het doel en de strekking van de oorspronkelijke bepaling in acht worden genomen.

7. De voorwaarden binden zowel opdrachtgever als diens rechtsopvolgers.

### Artikel 2 Aanbiedingen (offertes) en totstandkoming van overeenkomsten

1. Prijsberekeningen en voorwaarden in aanbiedingen van opdrachtnemer gelden uitsluitend voor de opgegeven werkzaamheden gedurende het aangegeven tijdvak voor uitsluitend de opdrachtever ten aanzien van wie deze prijsberekeningen, voorwaarden in aanbiedingen zijn gedaan.

2. Opdrachtnemer is eerst gebonden indien, voor zover en nadat zij een opdracht uitdrukkelijk en schriftelijk heeft aanvaard. Eventuele na genoemde aanvaarding overeengekomen aanvullingen en/of wijzigingen binden opdrachtnemer indien en voor deze uitdrukkelijk schriftelijk door opdrachtnemer zijn bevestigd.

3. Opdrachtnemer is niet gehouden tot uitvoering van de opdracht tegen een in de aanbieding vermelde prijs indien deze prijs berust op een druk- of schrijffout, zulks ter beoordeling van opdrachtnemer.

### Artikel 3 Omvang van de opdracht

De opdracht omvat het verrichten van werkzaamheden zoals deze in de aanbieding en/of overeenkomst zijn omschreven, op de in de aanbieding en/of overeenkomst bepaalde locatie(s) gedurende de in de aanbieding en/of overeenkomst bepaalde data en tijdvensters.

### Artikel 4 Verplichtingen van de opdrachtgever

1. Opdrachtgever dient er voor zorg te dragen dat alle gegevens en bescheiden aan opdrachtnemer verstrekt worden ten einde de opdracht te kunnen uitvoeren, al dan niet in overleg met de opdrachtnemer. Opdrachtgever dient er zorg voor de dragen dat alle gegevens en bescheiden welke opdrachtnemer overeenkomstig zijn oordeel nodig heeft voor het correct en tijdig uitvoeren van de verleende opdracht, tijdig en in de door opdrachtnemer gewenste vorm en wijze aan opdrachtnemer ter beschikking worden gesteld.

2. Opdrachtgever dient er voor zorg te dragen dat opdrachtnemer onverwijld wordt geïnformeerd over feiten en omstandigheden die in verband met de correcte uitvoering van de opdracht van belang kunnen zijn.

3. Tenzij uit de aard van de opdracht anders voortvloeit is opdrachtgever verantwoordelijk voor de juistheid, volledigheid en betrouwbaarheid van de aan opdrachtnemer ter beschikking gestelde gegevens en bescheiden, ook indien deze via of van derden afkomstig zijn.

4. Indien wordt overeengekomen dat opdrachtnemer de werkzaamheden verricht op een andere locatie dan op eigen vestigingsadres, dient opdrachtgever er voor zorg te dragen dat opdrachtnemer wordt voorzien van kantoorruimte en overige faciliteiten die naar het oordeel van opdrachtnemer noodzakelijk of nuttig zijn om de overeenkomst uit te voeren en die voldoen aan alle daaraan te stellen (wettelijke) vereisten. Hieronder wordt met name begrepen het gebruik van bureau- en computerfaciliteiten. Met betrekking tot beschikbaar gestelde (computer)faciliteiten, is opdrachtgever verplicht voor continuïteit zorg te ragen onder meer door middel van afdoende back-up, veiligheid en viruscontrole procedures.

5. Tenzij uit de aard van de opdracht anders voortvloeit zal opdrachtgever het door opdrachtnemer noodzakelijk geachte personeel inzetten dan wel laten inzetten teneinde opdrachtnemer in staat te stellen de werkzaamheden te verrichten. Indien specifiek personeel noodzakelijk is zal dit worden overeengekomen en vastgelegd in de opdrachtbevestiging. Opdrachtgever dient er voor te zorgen dat zijn personeel over de juiste vaardigheden en ervaring beschikt om de werkzaamheden te kunnen verrichten.

6. De uit de vertraging in de uitvoering van de opdracht voortvloeiende extra kosten en extra honoraria, ontstaan door het niet, niet tijdig of niet behoorlijk ter beschikking stellen van de verzochte gegevens, bescheiden, faciliteiten en/of personeel zijn voor rekening van opdrachtgever.

### Artikel 5 Uitvoering van de opdracht

1. Alle werkzaamheden die door opdrachtnemer worden verricht, worden uitgevoerd naar haar beste inzicht en vermogen overeenkomstig de eisen van goed vakmanschap. Ten aanzien van de beoogde werkzaamheden is sprake van een inspanningsverbintenis aan de zijde van opdrachtnemer, tenzij uitdrukkelijk anders is bepaald. De werking van artikel 7:404 Burgerlijk Wetboek, dat voor het laatstgenoemde geval een regeling geeft, en de werking van artikel 7:407 lid 2, dat een hoofdelijke aansprakelijkheid vestigt voor de gevallen waarin aan twee of meer personen een opdracht is gegeven, wordt uitgesloten.

2. Indien opdrachtnemer niet, niet volledig of niet tijdig aan haar verplichtingen kan voldoende tengevolge van omstandigheden welke niet aan haar kunnen worden toegerekend, waaronder ziekte, worden de verplichtingen opgeschort tot op het moment dat zij in staat is tot het voldoen aan haar verplichtingen. Opdrachtnemer is gehouden opdrachtgever onverwijld in kennis te stellen van het intreden van een dergelijke omstandigheid.

3. Opdrachtnemer kan eerst meer werkzaamheden verrichten en aan opdrachtgever in rekening brengen dan waartoe de opdracht is verstrekt, indien opdrachtgever hiervoor vooraf toestemming heeft verleend. Indien opdrachtnemer echter uit hoofde van haar (wettelijke) zorgplicht gehouden is om meerwerk te verrichten, is zij gerechtigd dit aan opdrachtgever in rekening te brengen, ook indien opdrachtgever voor het verrichten van het meerwerk vooraf niet expliciet zijn toestemming heeft verleend.

4. Indien opdrachtgever derden bij de uitvoering van de opdracht wenst te betrekken, zal hij daartoe slechts overgaan na daarover met opdrachtnemer overeenstemming te hebben bereikt.

5. Opdrachtnemer houdt ter zake van de opdracht een werkdossier aan met daarin kopieën van relevante stukken, dat eigendom is van opdrachtnemer.

6. Opdrachtnemer is verplicht tot geheimhouding van alle informatie en gegevens van de opdrachtgever jegens derden en zal in het kader van de opdracht alle mogelijke voorzorgsmaatregelen nemen ter bescherming van de belangen van de opdrachtgever.

### Artikel 6 Prijzen

1. De prijzen in aanbiedingen en offertes van opdrachtnemer zijn exclusief BTW en andere heffingen van overheidswege, alsmede exclusief eventuele in het kader van de overeenkomst te maken kosten waaronder reis-, verzend- en administratiekosten, tenzij anders aangegeven.

2. Voor de juistheid van het door opdrachtnemer gefactureerde aantal uren verrichte werkzaamheden is diens administratie beslissend, onverminderd de bevoegdheid van opdrachtgever om bewijs van een afwijkend aantal uren te leveren.

### Artikel 7 Betaling

1. Tenzij in de aanbieding uitdrukkelijk en schriftelijk anders is bepaald dient betaling van de verschuldigde hoofdsom te geschieden binnen een termijn van 30 dagen na factuurdatum. Indien niet binnen deze termijn of de anders overeengekomen termijn is betaald, treedt het verzuim van opdrachtgever zonder ingebrekestelling in.

2. Na intreding van het verzuim van opdrachtgever is opdrachtnemer gerechtigd over de verschuldigde hoofdsom een interest in rekening te brengen welke overeenkomt met de geldende wettelijke handelsrente, te berekenen van datum van intreding van het verzuim tot datum van algehele voldoening.

3. Indien ook na aanmaning betaling uitblijft zijn buitengerechtelijke incassokosten verschuldigd ten belope van vijftien procent (15%) van het declaratiebedrag met een minimum van ! 100,-.

4. De eventuele gemaakte redelijke gerechtelijke en executiekosten komen eveneens voor rekening van opdrachtgever.

5. In geval van verzuim van opdrachtgever zijn alle vorderingen die opdrachtnemer op opdrachtgever heeft direct en volledig opeisbaar.

6. Alle betalingen door opdrachtgever dienen te geschieden zonder enigerlei aftrek, korting, schuldvergelijking of verrekening op de in de factuur aangewezen bankrekening.

7. Alle betalingen door opdrachtgever zullen primair strekken tot betaling van kosten, schaden en interesten en eerst subsidiair tot betaling van de verschuldigde hoofdsom. 8. In geval van liquidatie, faillissement, beslag, aanvraag tot faillissement of surseance van betaling van de opdrachtgever zijn de vorderingen van opdrachtnemer op de opdrachtgever onmiddellijk opeisbaar.

9. Opdrachtnemer is steeds gerechtigd om van een opdrachtgever de betaling van een voorschot te verlangen. Een ontvangen voorschot wordt verrekend met de eerstvolgende tussentijdse afrekening op de eindafrekening van de opdracht.

### Artikel 8 Aansprakelijkheid en vorderingen

1. Opdrachtnemer is niet aansprakelijk voor schade die ontstaat als gevolg van de opschorting van de werkzaamheden.

2. Opdrachtnemer zal bij de selectie van derden die (een deel van) de opdracht uitvoeren, zorgvuldigheid betrachten. Opdrachtnemer is niet aansprakelijk voor tekortkomingen van deze derden.

3. Het is mogelijk dat personen die in verband met de uitvoering van een opdracht van een opdrachtgever worden ingeschakeld, hun aansprakelijkheid in verband daarmee willen beperken. De opdrachtgever accepteert dat de aan hem gegeven opdrachten tevens de bevoegdheid inhoudt om een dergelijke aansprakelijkheidsbeperking mede namens die opdrachtgever te aanvaarden.

4. Opdrachtnemer is uitsluitend aansprakelijk voor tekortkomingen in de uitvoering van de opdracht, voorzover deze het gevolg zijn van het niet in acht nemen door opdrachtnemer van de zorgvuldigheid, deskundigheid en het vakmanschap waarop bij de werkzaamheden in het kader van de betrokken opdracht mag worden vertrouwd. De aansprakelijkheid voor schade veroorzaakt door de tekortkomingen wordt beperkt tot het door de beroepsaansprakelijkheidsverzekeraar van opdrachtnemer te dier zake uitgekeerde bedrag. Als de verzekeraar in enig geval niet tot uitkering over gaat is de aansprakelijkheid voor de totale schade die voortvloeit uit of in verband staat met de overeengekomen werkzaamheden beperkt tot het bedrag van de prijs die opdrachtnemer voor de werkzaamheden in het kader van die opdracht heeft ontvangen. Bij opdrachten die een langere doorlooptijd dan een half jaar hebben, geldt een verdere beperking van de hier bedoelde aansprakelijkheid tot maximaal het declaratiebedrag over de laatste zes maanden.

5. Eventuele aanspraken van de opdrachtgever in hier bedoelde zin dienen binnen één jaar na het ontdekken van de schade te zijn ingediend, bij gebreke waarvan de opdrachtgever zijn rechten heeft verwerkt. De resultaten van toepassing en gebruik van de door opdrachtnemer verrichte studies en verstrekte adviezen zijn afhankelijk van velerlei factoren, die buiten de invloed van opdrachtnemer vallen. Ofschoon de opdracht door opdrachtnemer naar beste inzicht en vermogen en overeenkomstig de eisen van goed vakmanschap wordt uitgevoerd, kan opdrachtnemer geen garanties geven met betrekking tot de resultaten van de door haar verrichte werkzaamheden.

6. In het geval van communicatie tussen opdrachtgever en opdrachtnemer geschiedt met behulp van elektronische middelen zoals e-mail en andere vormen van dataverkeer, dan zullen beide partijen zorgdragen voor standaard virusprotectie. Geen van beide partijen is jegens de andere partij aansprakelijk voor eventuele schade die het gevolg is van de verzending van virussen en/of andere onregelmatigheden in de elektronische communicatie en voor het niet of beschadigd ontvangen berichten. De verzending van e-mail en andere vormen van dataverkeer geschiedt ongeëncrypteerd.

7. De verstrekte opdrachten worden uitsluitend uitgevoerd ten behoeve van de opdrachtgever. Derden kunnen aan de inhoud van de verrichte werkzaamheden geen rechten ontlenen. De opdrachtgever vrijwaart opdrachtnemer tegen aanspraken/vorderingen van derden, de redelijke kosten van rechtsbijstand daaronder begrepen, verband houdende met door opdrachtnemer ten behoeve van de opdrachtgever verrichte werkzaamheden, tenzij één en ander het gevolg is van grove nalatigheid of opzet.

8. Alle vorderingsrechten uit welken hoofde ook jegens opdrachtnemer in verband met een gebeurtenis, vervallen uiterlijk na één jaar na het moment waarop de betrokkene bekend werd of redelijkerwijs bekend kon zijn met het bestaan van deze vorderingsrechten.

### Artikel 9 Ontbinding, opschorting en opzegging

1. Indien de uitvoering van de opdracht wordt vertraagd of onderbroken door omstandigheden welke opdrachtnemer niet kunnen worden toegerekend en deze vertraging of onderbreking is van ongebruikelijk lange duur, is opdrachtnemer gerechtigd de overeenkomst van opdracht op grond hiervan te ontbinden.

2. Onder omstandigheden als bedoeld in het eerste artikellid is mede begrepen zijdens opdrachtgever niet, niet volledig of niet tijdig voldoen aan het gestelde in de opdrachtovereenkomst en de onderhavige algemene voorwaarden.

3. Opdrachtnemer is zonder rechterlijke tussenkomst en zonder ingebrekestelling de uitvoering van elke opdracht geheel of ten dele op te schorten als genoemd in het eerst artikellid almede na intreding van het verzuim van opdrachtgever als bedoeld in artikel 7, eerste en tweede lid van deze voorwaarden.

4. Ieder der partijen kan door opzegging de overeenkomst voortijdig beëindigen als tengevolge van feiten en omstandigheden die zich aan de invloed van de beëindigende partij onttrekken of die haar niet zijn toe te rekenen, voltooiing van de opdracht niet langer kan worden gevergd of de opdracht niet meer conform de overeenkomst en eventuele vervolgovereenkomsten kan worden uitgevoerd. Dit dient gemotiveerd en schriftelijk aan de wederpartij te worden bekendgemaakt. De opdrachtgever is gehouden de vergoeding te voldoen voor de tot het moment van beëindiging verrichte werkzaamheden.

5. Indien de overeenkomst tussentijds wordt opgezegd door opdrachtgever, heeft opdrachtnemer recht op compensatie vanwege het daardoor ontstane en aannemelijk te maken bezettingsverlies, tenzij er feiten en omstandigheden aan de opzegging ten grondslag liggen die aan opdrachtnemer zijn toe te rekenen. Voorts is opdrachtgever alsdan gehouden tot betaling van de declaraties voor de tot dan toe verrichte werkzaamheden. De voorlopige resultaten van de tot dan toe verrichte werkzaamheden zullen dan ook onder voorbehoud ter beschikking worden gesteld aan opdrachtgever.

6. Indien de overeenkomst tussentijds wordt opgezegd door opdrachtnemer, zal zij in overleg met opdrachtgever zich inspannen voor overdracht van nog te verrichten werkzaamheden aan derden, tenzij er feiten en omstandigheden aan de opzegging ten grondslag liggen die aan opdrachtgever toerekenbaar zijn.

7. Ingeval één van beide partijen in staat van faillissement geraakt, surseance van betaling aanvraagt of de bedrijfsuitvoering staakt, heeft de andere partij het recht de opdracht zonder inachtneming van een opzegtermijn te beëindigen, één en ander onder voorbehoud van rechten.

### Artikel 10 Overmacht

1. Indien aan een der partijen ten gevolge van overmacht de verdere uitvoering van de opdracht in redelijkheid niet gevergd kan worden, is de wederpartij gerechtigd de overeenkomst van opdracht op deze grond te ontbinden.

2. Onder overmacht als bedoeld in het eerste artikellid wordt mede begrepen het geval dat opdrachtnemer door een storing van gelet op alle relevante omstandigheden ongebruikelijke lange duur van lichamelijke of geestelijke vermogens de opdracht niet meer naar behoren kan vervullen.

3. Partijen kunnen gedurende de periode dat de overmacht voortduurt de verplichtingen uit de overeenkomst opschorten. Indien deze termijn langer dan drie maanden is, is ieder der partijen gerechtigd de overeenkomst te ontbinden zonder verplichting tot vergoeding van schade aan de andere partij.

4. Voor zover opdrachtnemer ten tijde van het intreden van overmacht inmiddels gedeeltelijk zijn verplichtingen uit de overeenkomst is nagekomen of deze zal kunnen nakomen, en aan het nagekomene respectievelijk nog na te komen gedeelte zelfstandige waarde toekomt, is opdrachtnemer gerechtigd om het reeds nagekomen respectievelijk na te komen gedeelte separaat te declareren. Opdrachtgever is gehouden deze declaratie te voldoen als ware het een afzonderlijke overeenkomst.

### Artikel 11 Intellectueel eigendom en auteursrechten

1. Opdrachtnemer behoudt zich alle rechten van intellectuele eigendom voor met betrekking tot producten van de geest welke hij gebruikt, ontwikkelt, of heeft gebruikt en/of heeft ontwikkeld in het kader van de uitvoering van de opdracht, en ten aanzien waarvan hij de auteursrechten of andere rechten van intellectuele eigendom heeft of geldend kan maken.

2. Het is de opdrachtgever uitdrukkelijk verboden die producten, waaronder mede begrepen computerprogramma's, systeemontwerpen, werkwijzen, adviezen, (model) contracten en andere geestesproducten van opdrachtnemer, een en ander in de ruimste zin des woords, al dan niet met inschakeling van derden te verveelvoudigen, te openbaren of te exploiteren. Verveelvoudiging en/of openbaarmaking en/of exploitatie is slechts na verkregen schriftelijke toestemming van opdrachtnemer toegestaan. Opdrachtgever heeft het recht de schriftelijke documenten te vermenigvuldigen voor gebruik binnen zijn eigen organisatie, voor zover passend binnen het doel van de opdracht. Ingeval van tussentijdse beëindiging van de opdracht, is het voorgaande van overeenkomstige toepassing.

### Artikel 12 Toepasselijk recht

De rechtsverhouding tussen opdrachtnemer en de opdrachtgever, alsmede degenen die van haar diensten gebruikmaken, is onderworpen aan Nederlands recht. Geschillen zullen uitsluitend worden beslecht door de bevoegde Nederlandse rechter.

### Artikel 13 Nawerking

De bepalingen van de opdrachtovereenkomst en deze algemene voorwaarden, waarvan het uitdrukkelijk of stilzwijgend de bedoeling is dat zij ook na beëindiging van de overeenkomst van kracht blijven, zullen nadien van kracht blijven en partijen beiden blijven binden.
